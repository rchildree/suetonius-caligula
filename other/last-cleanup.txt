64.2 et sānē iam lucernae mihi plūrēs vidēbantur ārdēre tōtumque trīclīnium esse mūtātum, cum Trimalchiō “tibi dīcō” inquit “Plocame, nihil nārrās? nihil nōs dēlectāris? et solēbās suāvius esse, canturīre bellē deverbia, adicere mēlicam. heu, heu, abistis dulcēs cāricae.” 3 “iam” inquit ille “quadrīgae meae dēcucurrērunt, ex quō podagricus factus sum. aliōquīn cum essem adulēscentulus, cantandō paene tisicus factus sum. 4 quid saltāre? quid deverbia? quid tōnstrīnum? quandō parem habuī nisi ūnum Apellētem?” 5 @a@ppositāque ad os manū, nescioquid taetrum exsībilāvit quod posteā Graecum esse affirmābat. necnōn Trimalchiō ipse cum tubicinēs esset imitātus, ad dēliciās suās respexit, quem Croesum appellābat. 6 puer autem lippus, sordidissimīs dentibus, catellam nigram atque indecenter pinguem prasinā involvēbat fasciā, pānemque @sēmissem@ pōnēbat suprā torum, ac naus@i@ā recūsantem sagīnābat. 7 quō admonitus officiō Trimalchiō Scylacem iussit addūcī “praesidium domūs familiaeque.” nec mora, ingentis fōrmae adductus est canis catēnā vīnctus, admonitusque ōstiāriī calce ut cubāret, ante mēnsam sē posuit. 8 tum Trimalchiō iactāns candidum pānem “nēmō” inquit “in domō meā mē plūs amat.” 9 indignātus puer, quod Scylacem tam effūsē laudāret, catellam in terram dēposuit hortātusque @@ ut ad rixam properāret. Scylax, canīnō scīlicet ūsus ingeniō, taeterrimō lātrātū trīclīnium implēvit Margarītamque Croesī paene lacerāvit. 10 nec intrā rixam tumultus cōnstitit, sed candēlābrum etiam suprā mēnsam ēversum et vāsa omnia crystallina comminuit et oleō ferventī aliquot convīvās respersit. 11 Trimalchiō, nē vidērētur iactūrā mōtus, bāsiāvit puerum ac iussit suprā dorsum ascendere suum. 12 nōn mōrātus ille ūsus est equō, manūque pl@ē@nā scapulās eius subinde verberāvit, interque rīsum prōclāmāvit: “bucc@ō, buccō@, quot sunt hic?” 13 repressus ergō aliquamdiū Trimalchiō camellam grandem iussit miscērī @@ pōtiōnēs dīvidī omnibus servīs, quī ad pedēs sedēbant, adiectā exceptiōne: “sī quis” inquit “nōluerit accipere, caput illī perfunde. interdiū sevēra, nunc hilaria.”
65 hanc hūmānitātem īnsecūtae sunt matteae, quārum etiam recordātiō mē, sī qua est dīcentī fidēs, offendit. 2 singulae enim gallīnae altilēs prō turdīs circumlātae sunt et ōva ānserīna pilleāta, quae ut comēssēmus, ambitiōsissimē @@ nōbīs Trimalchiō petiit dīcēns exossātās esse gallīnās. 3 inter haec trīclīniī valvās līctor percussit, amictusque veste albā cum ingentī frequentiā cōmissātor intrāvit. 4 ego maiestāte conterritus praetōrem putābam vēnisse. itaque temptāvī assurgere et nūdōs pedēs in terram dēferre. 5 rīsit hanc trepidātiōnem Agamemnōn et “continē tē” inquit “homō stultissime. Habinnās sēvir est īdemque lapidārius, @quī vidētur monumenta optimē facere@.”
6 recreātus hōc sermōne reposuī cubitum, Habinnamque intrantem cum admīrātiōne ingentī spectābam. 7 ille autem iam ēbrius uxōris suae umerīs imposuerat manūs, onerātusque aliquot corōnīs et unguentō per frontem in oculōs fluente, praetōriō locō sē posuit, continuōque vīnum et caldam poposcit. 8 dēlectātus hāc Trimalchiō hilaritāte et ipse capāciōrem poposcit scyphum, quaesīvitque quōmodo acceptus esset. 9 “omnia, inquit, habuimus praeter tē; oculī enim meī hīc erant. et meherculēs bene fuit. 10 Scissa lautum novendiālem servō suō misellō faciēbat, quem mortuum manū mīserat. et, putō, cum vicensimāriīs magnam mantissam habet; quīnquāgintā enim mīllibus aestimant mortuum. 11 sed tamen suāviter fuit, etiam sī coāctī sumus dīmidiās pōtiōnēs super ossucula eius effundere." 66 — tamen, inquit Trimalchiō, quid habuistis in cēnā? — Dīcam, inquit, sī potuerō; nam tam bonae memoriae sum, ut frequenter nōmen meum oblīvīscar. 2 habuimus tamen in prīmō porcum botulō corōnātum et circā sangunculum et gizeria optimē facta et certē bētam et pānem autopȳrum dē suō sibi, quem ego mālō quam candidum; et vīrēs facit, et cum meā rē causā faciō, nōn plōrō. 3 sequēns ferculum fuit sciribilita frīgida et suprā mel caldum īnfūsum excellente Hispānum. itaque dē sciribilita quidem nōn minimum ēdī, dē melle mē usque tetigī. circā cicer et lupīnum, calvae arbitrātū et mala singula. 4 ego tamen duo sustulī et ecce in mappā alligātā habeō; nam sī aliquid mūneris meō vernulae nōn tulerō, habēbō convīcium. bene mē admonet dominā meā. 5 in prōspectū habuimus ursīnae frustum, dē quō cum imprūdēns Scintilla gustāsset, paene intestīna sua vomuit; 6 ego contrā plūs lībram comēdī, nam ipsum aprum sapiēbat. et sī, inquam, ursus homunciōnem comēst, quantō magis homunciō dēbet ursum comēsse? 7 in summō habuimus cāseum mollem et sapam et cocleās singulās et cordae frusta et hēpatia in catillīs et ōva pilleāta et rāpam et senape et catillum concacātum — pāx Palamēdēs! — Etiam in alveō circumlāta sunt oxycomina, unde quīdam etiam improbī ternōs pugnōs sustulērunt. nam pernae missiōnem dedimus. 67 “Sed nārrā mihi, Gaī, rogō, Fortūnāta quārē nōn recumbit? — 2 quōmodo nōstī, inquit, illam, Trimalchiō, nisi argentum composuerit, nisi reliquiās puerīs dīvīserit, aquam in os suum nōn coniciet. — 3 atquī, respondit Habinnās, nisi illa discumbit, ego mē apoculō.” et coeperat surgere, nisi signō datō Fortūnāta quater amplius ā tōtā familiā esset vocāta. 4 venit ergō galbinō succīncta cingillō, ita ut īnfrā cerasina appārēret tunica et periscelidēs tortae phaecasiaeque inaurātae. 5 tunc sūdāriō manus tergēns, quod in collō habēbat, applicat sē illī torō, in quō Scintilla Habinnae discumbēbat uxor, ōsculātaque plaudentem: “est tē, inquit, vidēre?"
6 eō deinde perventum est, ut Fortūnāta armillās suās crassissimīs dētraheret lacertīs Scintillaeque mīrantī ostenderet. ultimō etiam periscelidēs resolvit et rēticulum aureum, quem ex obrussā esse dīcēbat. 7 notāvit haec Trimalchiō iussitque afferrī omnia et: “vidētis, inquit, mulieris compedēs: sīc nōs barcalae dēspoliāmur. sex pondō et sēlībram dēbet habēre. et ipse nihilō minus habeō decem pondō armillam ex mīllēsimīs Mercuriī factam.” 8 ultimō etiam, nē mentīrī vidērētur, statēram iussit afferrī et circulātum approbārī pondus. 9 nec melior Scintilla, quae dē cervīce suā capsellam dētrāxit aureolam, quam Feliciōnem appellābat. inde duo crotalia prōtulit et Fortūnātae invicem cōnsīderanda dēdit et: “dominī, inquit, meī beneficiō nēmō habet meliōra. — 10 quid? inquit Habinnās, excatarissāstī mē, ut tibi emerem fabam vitream. plānē sī fīliam habērem, auriculās illī praecīderem. mulierēs sī nōn essent, omnia prō lutō habērēmus; nunc hoc est caldum meiere et frīgidum pōtāre."
11 interim mulierēs sauciae inter sē rīsērunt ēbriaeque iūnxērunt ōscula, dum altera dīligentiam mātris familiae iactat, altera dēliciās et indīligentiam virī. 12 dumque sīc cohaerent, Habinnās fūrtim cōnsurrēxit, pedēsque Fortūnātae correptōs super lectum immīsit. 13 “au! au!” illa prōclāmāvit aberrante tunicā super genua. composita ergō in gremiō Scintillae indecentissimam rubōre faciem sūdāriō abscondit. 68 interpositō deinde spatiō cum secundās mēnsās Trimalchiō iussisset afferrī, sustulērunt servī omnēs mēnsās et aliās attulērunt, scobemque crocō et miniō tīnctam sparsērunt et, quod numquam ante vīderam, ex lapide speculārī pulverem trītum. 2 statim Trimalchiō: “poteram quidem, inquit, hōc fericulō esse contentus; secundās enim mēnsās habētis. sī quid bellī habēs, affer.”
3 interim puer Alexandrīnus, quī caldam ministrābat, lusciniās coepit imitārī clāmante Trimalchiōne subinde: “mūtā!” ecce alius lūdus. 4 servus quī ad pedēs Habinnae sedēbat, iussus, crēdō, ā dominō suō prōclāmāvit subitō canōrā vōce:
intereā medium Aenēās iam classe tenēbat. . . 5 nūllus sonus umquam acidior percussit aurēs meās; nam praeter errantis barbariae aut adiectum aut dēminūtum clāmōrem, miscēbat Ātellānicōs versūs, ut tunc prīmum mē etiam Vergilius offenderit. 6 lassus tamen cum aliquandō dēsīsset, adiēcit Habinnās et “nun, inquit, didicit, sed ego ad circulātōrēs eum mittendō ērudībam. 7 itaque parem nōn habet, sīve mūliōnēs volet sīve circulātōrēs imitārī. dēspērātum valdē ingeniōsus est: īdem sūtor est, īdem cocus, idem pistor, omnis Mūsae mancipium. 8 duo tamen vitia habet, quae sī nōn habēret, esset omnium numerum: recutītus est et stertit. nam quod strabonus est, nōn cūrō; sīcut Venus spectat. ideō nihil tacet, vix oculō mortuō umquam. illum ēmī trecentīs dēnāriīs. ...”
69 interpellāvit loquentem scintilla et “plānē” inquit “nōn omnia artificia servī nēquam nārrās. agaga est; at cūrābō stigmam habeat." 2 rīsit Trimalchiō et “adcognōscō” inquit “cappadocem: nihil sibi defraūdit, et meherculēs laudō illum; hoc enim nēmō parentat. tū autem, scintilla, nōlī zēlotypā esse. crēde mihi, et vōs nōvimus. 3 sīc mē salvum habeātis, ut ego sīc solēbam ipsumam meam debattuere, ut etiam dominus suspicārētur; et ideō mē in vīlicātiōnem relēgāvit. sed tacē, lingua, dabō pānem." 4 tamquam laudātus esset nēquissimus servus, lucernam dē sinū fictilem prōtulit et amplius sēmihōrā tubicinēs imitātus est succinente Habinnā et īnferius lābrum manū dēprimente. 5 ultimō etiam in medium prōcessit et modo harundinibus quassīs choraulās imitātus est, modo lacernātus cum flagellō mūliōnum fāta ēgit, dōnec vocātum ad sē Habinnās bāsiāvit, pōtiōnemque illī porrēxit et “tantō melior” inquit “massa, dōnō tibi cālīgās".
6 nec ūllus tot malōrum fīnis fuisset, nisi epidīpnis esset allāta, turdī silīgine<ī> ūvīs passīs nucibusque farsī. 7 īnsecūta sunt cydōnia etiam mala spīnīs cōnfīxa, ut echīnōs efficerent. et haec quidem tolerābilia erant, sī nōn fericulum longē mōnstrōsius effēcisset ut vel famē perīre māllēmus. 8 nam cum positus esset, ut nōs putābāmus, ānser altilis circāque piscēs et omnium genera avium: "<Amīcī> , inquit Trimalchiō, quicquid vidētis hic positum, dē ūnō corpore est factum." 9 ego scīlicet homō prūdentissimus, statim intellēxī quid esset, et respiciēns Agamemnōn: "mīrābor, inquam, nisi omnia ista dē <fimō> facta sunt aut certē dē lutō. vīdī rōmae sāturnālibus eiusmodī cēnārum imāginem fierī".
70 necdum fīnieram sermōnem, cum Trimalchiō ait: "ita crēscam patrimōniō, nōn corpore, ut ista cocus meus dē porcō fēcit. 2 nōn potest esse pretiōsior homō. voluerīs, dē vulvā faciet piscem, dē lārdō palumbam, dē pernā turturem, dē colaēpiō gallīnam. et ideō ingeniō meō impositum est illī nōmen bellissimum; nam daedalus vocātur. 3 et quia bonam mentem habet, attulī illī rōmā mūnus cultrōs nōricō ferrō." quōs statim iussit afferrī, īnspectōsque mīrātus est. etiam nōbīs potestātem fēcit ut mucrōnem ad buccam probārēmus.
4 subitō intrāvērunt duo servī, tamquam quī rixam ad lacum fēcissent; certē in collō adhūc amphorās habēbant. 5 cum ergō Trimalchiō iūs inter lītigantēs dīceret, neuter sententiam tulit dēcernentis, sed alterīus amphoram fuste percussit. 6 cōnsternātī nōs īnsolentiā ēbriōrum intentāvimus oculōs in proeliantēs, notāvimusque ostrea pectinēsque ē gastrīs lābentia, quae collēcta puer lance circumtulit. 7 hās lautitiās aequāvit ingeniōsus cocus; in crāticulā enim argenteā cocleās attulit et tremulā taeterrimāque vōce cantāvit.
8 pudet referre quae secuntur: inaudītō enim mōre puerī capillātī attulērunt unguentum in argenteā pēlve pedēsque recumbentium ūnxērunt, cum ante crūra tālōsque corōllīs vīnxissent. 9 hinc ex eōdem unguentō in vīnārium atque lucernam aliquantum est īnfūsum.
10 iam coeperat fortūnāta velle saltāre, iam scintilla frequentius plaudēbat quam loquēbātur, cum Trimalchiō “permittō” inquit “philargyre et cariō, etsī prasiniānus es fāmōsus, dīc et menophilae, contubernālī tuae, discumbat. 11 “quid multa? paene dē lectīs dēiectī sumus, adeō tōtum trīclīnium familia occupāverat. 12 certē ego notāvī super mē positum cocum, quī dē porcō ānserem fēcerat, muriā condīmentīsque fētentem. 13 nec contentus fuit recumbere, sed continuō ephesum tragoedum coepit imitārī et subinde dominum suum spōnsiōne prōvocāre sī prasinus proximīs circēnsibus prīmam palmam.”
71